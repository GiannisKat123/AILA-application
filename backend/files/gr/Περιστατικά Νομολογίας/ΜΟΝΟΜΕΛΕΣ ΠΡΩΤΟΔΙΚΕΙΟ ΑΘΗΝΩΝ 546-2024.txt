Δικαστήριο (Πολιτικό/Ποινικό): Πολιτικό
Διατάξεις: 
Χρόνος τέλεσης πράξης:
Αποτέλεσμα (αθώος, ένοχος):
Σκεπτικό: Αγωγής αποζημίωσης και χρηματικής ικανοποίησης λόγω ηθικής βλάβης κατά εταιρείας κινητής τηλεφωνίας αλλά και πιστωτικού ιδρύματος στα πλαίσια πλημμελούς εκπλήρωσης σύμβασης παροχής υπηρεσιών πληρωμών «web banking». Ενδεδειγμένες ενέργειες εταιρειών κινητής τηλεφωνίας σε περίπτωση αιτήματος αντικατάστασης κάρτας «sim» λόγω φθοράς ή απώλειας αυτών. Οφείλουν να πιστοποιούν την ταυτότητα του πελάτη βάσει των προσωπικών στοιχείων και των στοιχείων ταυτότητας που έχει καταχωρηθεί στο σύστημα τους αλλά δεν ευθύνονται επί πιθανής αλλαγής της τελευταίας που δεν γνωστοποιήθηκε εγκαίρως προς αυτούς. Περαιτέρω μέτρα ασφαλείας όπως τηλεφωνική επικοινωνία ή αποστολή sms στον δικαιούχο του αριθμού κινητής τηλεφωνίας δεν απαιτείται. Υπηρεσίες πληρωμών κατά Ν. 4357/2018. Υποχρέωση του παρόχου παροχής υπηρεσιών πληρωμής, όπως οι τράπεζες, για ενημέρωση του πληρωτή μετά την λήψη σχετικής εντολής για διενέργεια πληρωμής. Περιεχόμενο αυτής ανά περίπτωση όπως η αποστολή εξατομικευμένου κωδικού στο κινητό τηλέφωνο του χρήστη για την έγκριση της συναλλαγής αλλά και αποστολή ηλεκτρονικού μηνύματος ταχυδρομείου αμέσως
μετά την ολοκλήρωση της. Η τράπεζα δεν ευθύνεται ωστόσο επί ζημίας πελάτη που επήλθε από αθέμιτες ηλεκτρονικές συναλλαγές στα πλαίσια υποκλοπής από τρίτους είτε των κωδικών πρόσβασης του για ηλεκτρονικές τραπεζικές συναλλαγές «web-banking» άλλως της κάρτας sim και του αριθμού τηλεφώνου όπου αποστέλλονται
οι εξατομικευμένοι κωδικοί για την έγκριση των άνω συναλλαγών στα πλαίσια αυξημένων πρωτοκόλλων ασφαλείας. Ενδεδειγμένες ενέργειες τραπεζών επί διάγνωσης αθέμιτων τραπεζικών συναλλαγών που πιθανόν αποτελούν προϊόν απάτης. Συνεκτιμώμενα προς τούτο κριτήρια. Από τις αποδείξεις δεν προέκυψε αμελής και δη αδικοπρακτικής συμπεριφορά άπαντων των εναγόμενων. Απορρίπτει αγωγή.
Πραγματικά περιστατικά: Με την υπό κρίση αγωγή, κατά τη δέουσα εκτίμηση του περιεχομένου της, ο ενάγων εκθέτει ότι τυγχάνει συνδρομής κινητής τηλεφωνίας με πάροχο την πρώτη εναγόμενη ανώνυμη εταιρεία κινητής τηλεφωνίας. Ότι στις
26.10.2020, πρωινές ώρες, διαπίστωσε ότι η κινητή τηλεφωνική του συσκευή ήταν εκτός σύνδεσης, ενώ το μεσημέρι, έλαβε ειδοποιήσεις μέσω μηνυμάτων ηλεκτρονικού ταχυδρομείου από την Τράπεζα .......... και την ................ (των οποίων οι τρίτη και τέταρτη εναγόμενες είναι οιονεί καθολικές διάδοχοι αντίστοιχα), στις οποίες τηρεί λογαριασμό, περί συναλλαγών που είχε πραγματοποιήσει. Ότι από τηλεφωνικές κλήσεις από το τηλέφωνο της οικίας του προς την Τράπεζα .............. και την ............ Τράπεζα ενημερώθηκε ότι την ίδια ημέρα, σε πολύ σύντομο χρονικό διάστημα, είχαν πραγματοποιηθεί αφενός 4 μεταφορές εμβασμάτων από τον λογαριασμό που διατηρεί στην Τράπεζα.............., και συγκεκριμένα ποσό 15.000 ευρώ μεταφέρθηκε στον αναφερόμενο στο αγωγικό δικόγραφο λογαριασμό με στοιχεία κατόχου ..........., στην ...... ποσό 15.000 ευρώ μεταφέρθηκε στον αναφερόμενο στο αγωγικό δικόγραφο λογαριασμό με στοιχεία κατόχου ......... στην ........... Τράπεζα, ποσό 15.000 ευρώ μεταφέρθηκε στον αναφερόμενο λογαριασμό του ενάγοντος με συνδικαιούχο τη θυγατέρα του στην ......... Τράπεζα και ποσό 6.700 ευρώ μεταφέρθηκε από έτερο λογαριασμό του στον λογαριασμό από τον οποίο έγινε η μεταφορά προς τους προρρηθέντες λογαριασμούς τού ποσού των 45.000 ευρώ, και αφετέρου από τον λογαριασμό του ενάγοντος με συνδικαιούχο τη θυγατέρα του στην .......... Τράπεζα, έγινε μεταφορά ποσού 9.999 ευρώ σε λογαριασμό με στοιχεία κατόχου .... . Ότι επιχείρησε να εισέλθει στην υπηρεσία ηλεκτρονικής τραπεζικής της Τράπεζας ......... από τον ηλεκτρονικό υπολογιστή της οικίας του, ωστόσο διαπίστωσε ότι η υπηρεσία ήταν κλειδωμένη, ενώ όσον αφορά στην αντίστοιχη υπηρεσία της ...........Τράπεζας αιτήθηκε ο ίδιος με τη θυγατέρα του το ‘κλείδωμα’ αυτής. Ότι σε τηλεφωνική του επικοινωνία με το τηλεφωνικό κέντρο της Τράπεζας ............, τον
ενημέρωσαν για το κλείδωμα του ηλεκτρονικού του λογαριασμού στην υπηρεσία ηλεκτρονικής τραπεζικής και του είπαν να αμφισβητήσει τις συναλλαγές, πράγμα που έκανε άμεσα μέσω ... banking, ενώ η θυγατέρα του είχε επικοινωνία περί αυτού με την .......Τράπεζα. Ότι το έμβασμα προς τον λογαριασμό με δικαιούχο τον ακυρώθηκε
και το ποσό των 15.000 ευρώ επεστράφη στον ενάγοντα. Ότι κατόπιν έρευνάς του διαπίστωσε ότι εμφανίστηκε άγνωστο πρόσωπο στο υποκατάστημα της πρώτης εναγομένης, εξυπηρετηθέν από τον δεύτερο εναγόμενο, το οποίο παριστάνοντας ότι είναι ο ενάγων και προσκομίζοντας και πλαστό δελτίο στρατιωτικής ταυτότητας του ενάγοντος, αιτήθηκε και έλαβε νέα κάρτα sim, με αποτέλεσμα αφενός την απενεργοποίηση της κάρτας sim του ενάγοντος και αφετέρου την απόκτηση πρόσβασης στους κωδικούς που του απέστελναν οι τράπεζες για την ολοκλήρωση της αποστολής των εμβασμάτων. Ότι από αμέλεια του δεύτερου εναγομένου, δεν αντιλήφθηκε αυτός ότι η ταυτότητα που χρησιμοποιήθηκε ήταν πλαστή, καθώς από το έτος 2010, που συνταξιοδοτήθηκε, ο ενάγων έχει αστυνομική ταυτότητα. Ότι η πρώτη εναγομένη δεν διαθέτει πρωτόκολλα ασφαλείας, προκειμένου να αποφευχθούν παρόμοια περιστατικά, που συνιστούν τη μέθοδο sim ...., παρά την έκδοση δελτίου τύπου από την Ασφάλεια Αττικής και την πληθώρα δημοσιευμάτων για την ως άνω μέθοδο, σε αντίθεση με άλλες εταιρείες κινητής τηλεφωνίας, όπου εφαρμόζεται συγκεκριμένη διαδικασία για την αλλαγή κάρτας sim, ενώ ο δεύτερος
εναγόμενος δεν προέβη στην αυτονόητη κίνηση ελέγχου λειτουργίας της κάρτας sim, πριν την αντικαταστήσει, οπότε και θα διαπίστωνε ότι το κινητό τηλέφωνο του ενάγοντος λειτουργούσε κανονικά. Ότι η Τράπεζα .......... και η ...........Τράπεζα: α) αποδέχθηκαν αιτήματα μεταφοράς εμβασμάτων μεγάλων χρηματικών ποσών, από λογαριασμούς που δεν είχαν ανάλογη κίνηση στο παρελθόν, ενώ ο λογαριασμός της ηλεκτρονικής τραπεζικής του ενάγοντος στις ανωτέρω τράπεζες κλειδώθηκε αρκετή ώρα αργότερα, β) απέστειλαν τα μηνύματα ηλεκτρονικού ταχυδρομείου περί επιτυχίας των συναλλαγών σε αλληλουχία, κάτω από ένα μήνυμα ηλεκτρονικού ταχυδρομείου, γ) δεν ήλεγξαν τη διεύθυνση ... των δραστών, που ήταν διαφορετική από αυτήν που χρησιμοποιούσε ο ενάγων, και δ) δεν είχαν λάβει τα απαραίτητα μέτρα ασφαλείας για να αποφευχθεί η απάτη μέσω sim ... σε βάρος του ενάγοντος, καθώς ο κωδικός ασφαλείας (pin) που αποστέλλουν οι τράπεζες μέσω μηνύματος στο κινητό τηλέφωνο αποδείχθηκε διάτρητος. Ότι εξαιτίας της ανωτέρω παράνομης και υπαίτιας συμπεριφοράς των εναγομένων, ο ενάγων υπέστη περιουσιακή ζημία, ανερχόμενη συνολικά στο ποσό των 24.999 ευρώ, που αποτελεί το συνολικό ποσό των εμβασμάτων που πραγματοποιήθηκαν από τρίτα άγνωστα πρόσωπα σε λογαριασμούς αγνώστων, κατά τα ανωτέρω, και δεν του έχει επιστραφεί παρά τις επανειλημμένες οχλήσεις του, ενώ υπέστη και στενοχώρια και ψυχικό άλγος, η δε εμπιστοσύνη του προς τις τράπεζες κλονίστηκε, δικαιούμενος για αυτόν τον λόγο και χρηματική ικανοποίηση για την ηθική του βλάβη, ανερχόμενη στο ποσό των 5.000 ευρώ.