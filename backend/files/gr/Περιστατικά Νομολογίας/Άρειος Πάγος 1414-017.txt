Δικαστήριο (Πολιτικό/Ποινικό): Ποινικό
Διατάξεις: Άρθρο 386 ΠΚ
Χρόνος τέλεσης πράξης:
Αποτέλεσμα (αθώος, ένοχος):
Σκεπτικό: Καταδίκη για απάτη με υπολογιστή κατ’ εξακολούθηση και κατ’ επάγγελμα με συνολικό όφελος και ζημία άνω των30.000 €. Κατά την πλειοψηφούσα γνώμη, στοιχειοθετείται η κατηγορία, κατά την αντικειμενική και υποκειμενική της υπόσταση, και πρέπει η κατηγορουμένη να κηρυχθεί ένοχη των ανωτέρω αξιοποίνων πράξεων της απάτης με ηλεκτρονικό υπολογιστή, κατ’ εξακολούθηση, από υπαίτιο που διαπράττει απάτες κατ’ επάγγελμα και το συνολικό περιουσιακό όφελος και η αντίστοιχη ζημία υπερβαίνουν το ποσό των 30.000 ευρώ, και της υπεξαίρεσης κατ’ εξακολούθηση,

Πραγματικά περιστατικά: Είσοδος με τη χρήση ηλεκτρονικού υπολογιστή σε ιστοσελίδα από την κατηγορουμένη χρησιμοποιώντας, εν αγνοία και χωρίς τη συναίνεση των εγκαλούντων, τους κωδικούς πρόσβασης στο σύστημα ηλεκτρονικής διαχείρισης των τραπεζικών λογαριασμών που διατηρούσαν οι εγκαλούντες σε Τράπεζα και μεταφορά χρημάτων με ηλεκτρονικά διαβιβαζόμενες εντολές από τους λογαριασμούς των εγκαλούντων σε λογαριασμό της ίδιας.
Συγκεκριμένα, κατά το χρονικό διάστημα από τον Ιούνιο του 2007 έως τον Ιούνιο του 2008, αφού έλαβε παρανόμως στην κατοχή της τα ανωτέρω STICK με τους κωδικούς πρόσβασης, εισήλθε με τη χρήση ηλεκτρονικού υπολογιστή σε ιστοσελίδα που διατηρούσε η ..., χρησιμοποιώντας εν αγνοία των εγκαλούντων (χωρίς τη συναίνεση ή την έγκριση αυτών) τους κωδικούς πρόσβασης στο σύστημα ηλεκτρονικής διαχείρισης των τραπεζικών λογαριασμών, που διατηρούσαν στην ως άνω Τράπεζα, μετέφερε με ηλεκτρονικά διαβιβαζόμενες εντολές προς τον υπ’ αριθμό ... κοινό λογαριασμό των εγκαλούντων από τους τραπεζικούς λογαριασμούς με αριθμούς ..., ... και ..., το συνολικό ποσό των 55.710 ευρώ, όπως αναλυτικά αναφέρονται οι μεταφορές αυτές στο διατακτικό, και στη συνέχεια, με τη χρήση μαγνητικής κάρτας (ATM) ανέλαβε σταδιακά από τον ανωτέρω, υπ’ αριθμό ..., λογαριασμό το συνολικό ποσό των 55.710 ευρώ, πραγματοποιώντας 84 επιμέρους αναλήψεις από μηχανήματα αυτόματης ανάληψης. Πέραν αυτών, η κατηγορουμένη, κατά το χρονικό διάστημα από τον Ιούνιο του 2008 έως τον Νοέμβριο του 2008, με τον ίδιο ακριβώς τρόπο (μέσω του συστήματος ηλεκτρονικής διαχείρισης των τραπεζικών λογαριασμών), μετέφερε με ηλεκτρονικά διαβιβαζόμενες εντολές προς τον υπ’ αριθμό ... λογαριασμό, που η ίδια είχε ανοίξει στην ..., από τους τραπεζικούς λογαριασμούς των εγκαλούντων, με αριθμούς ..., ..., ..., ... και ..., το συνολικό ποσό των 73.942 ευρώ, όπως αναλυτικά αναφέρονται οι μεταφορές των επιμέρους ποσών στο διατακτικό. Ακόμη, κατά το χρονικό διάστημα από το μήνα Φεβρουάριο του 2008 έως το μήνα Νοέμβριο του 2008, με περισσότερες πράξεις που συνιστούν εξακολούθηση του εγκλήματος, αν και είχε λάβει στην κατοχή της από τον πρώτο εγκαλούντα ... τα ποσά των 695,04 ευρώ, 695,04 ευρώ και 845,04 ευρώ, προκειμένου να καταβάλει τις ασφαλιστικές εισφορές αυτού προς τον Ο.Α.Ε.Ε., που αφορούσαν τα χρονικά διαστήματα Ιανουάριος- Φεβρουάριος 2008, Μάιος- Ιούνιος 2008 και Σεπτέμβριος- Οκτώβριος 2008, καθώς και τα ποσά των 250 ευρώ και 280 ευρώ, προκειμένου να εξοφλήσει λογαριασμούς των πιστωτικών καρτών "...",
αντίστοιχα, και από τον δεύτερο εγκαλούντα ... έλαβε τα ποσά των 283,64 ευρώ, 419,26 ευρώ και 385,38 ευρώ, προκειμένου να καταβάλει τις ασφαλιστικές εισφορές του τελευταίου προς τον Ο.Α.Ε.Ε., που αφορούσαν τα χρονικά διαστήματα Ιούλιος- Αύγουστος 2007, Μάιος - Ιούνιος 2008, Σεπτέμβριος - Οκτώβριος 2008 και Νοέμβριος- Δεκέμβριος 2008, καθώς και το ποσό των 1.888,03 ευρώ για την εξόφληση του ΦΠΑ, ουδέποτε κατέβαλε τα ως άνω ποσά προς εξόφληση των πιο πάνω υποχρεώσεών τους, ούτε τα απέδωσε στους εγκαλούντες, αν και οχλήθηκε προς τούτο, αλλά τα ενσωμάτωσε στην περιουσία της και τα ιδιοποιήθηκε παράνομα. Η κατηγορουμένη αρνείται την κατηγορία που της αποδίδεται και ισχυρίζεται ότι οι αναλήψεις έγιναν από τον δεύτερο εγκαλούντα και ότι όλα τα ποσά που είχαν μεταφερθεί στο λογαριασμό της, μεταφέρθηκαν προκειμένου να αντιμετωπίσουν τα έξοδα της εταιρίας και τα προσωπικά τους έξοδα, λόγω της συμβίωσής τους με τον δεύτερο εγκαλούντα και εν γνώσει αυτού, με τον οποίο επρόκειτο να τελέσουν γάμο. Ο ισχυρισμός, όμως, αυτός δεν επιβεβαιώνεται από κανένα αποδεικτικό στοιχείο, αντιθέτως προέκυψε ότι εν αγνοία των εγκαλούντων προέβη στις μεταφορές των χρημάτων και αναλήψεις και όταν πληροφορήθηκε ότι οι τελευταίοι ενημερώθηκαν
σχετικά με τις κινήσεις των λογαριασμών και συναντήθηκαν στην Τράπεζα, η συμπεριφορά της και η όψη της έδειχναν ενοχή, σύμφωνα με την κατάθεση του μάρτυρα κατηγορίας ..., υπαλλήλου του υποκαταστήματος Παγκρατίου της ..., ο οποίος την είδε την ίδια ημέρα στην ως άνω Τράπεζα, όταν συναντήθηκε με τους
εγκαλούντες. Την εξακολουθητική ως άνω πράξη της απάτης με ηλεκτρονικό υπολογιστή η κατηγορουμένη διέπραξε κατ’ επάγγελμα, καθόσον από την επανειλημμένη τέλεσή της, αλλά και από την υποδομή που είχε διαμορφώσει με πρόθεση επανειλημμένης τέλεσης, βάσει συγκεκριμένου σχεδίου και μεθοδολογίας (μεταφορά μερικότερων ποσών σε έναν κοινό λογαριασμό των εγκαλούντων από τους λοιπούς λογαριασμούς των τελευταίων και στη συνέχεια ανάληψη με μαγνητική κάρτα των μεταφερθέντων ποσών, αλλά και με απευθείας μεταφορά μερικότερων ποσών από τους λογαριασμούς των εγκαλούντων σε δικό της προσωπικό λογαριασμό, που είχε ανοίξει στην ίδια τράπεζα), προκύπτει σκοπός της για πορισμό εισοδήματος, το δε περιουσιακό όφελος που αποκόμισε, με αντίστοιχη ζημία των εγκαλούντων, υπερβαίνει συνολικά το ποσό των 30.000 ευρώ.