Δικαστήριο (Πολιτικό/Ποινικό): Πολιτικό
Διατάξεις: 
Χρόνος τέλεσης πράξης:
Αποτέλεσμα (αθώος, ένοχος):
Σκεπτικό: Δέχεται εν μέρει αγωγή.
Πραγματικά περιστατικά: Ο ενάγων, που ασκεί το επάγγελμα του δικηγόρου, τηρεί στην εναγόμενη τραπεζική ανώνυμη εταιρία τον με αριθμό GR.............. τραπεζικό λογαριασμό ταμιευτηρίου. Δυνάμει της από 11-6-2010 σύμβασης που καταρτίστηκε στη Θεσσαλονίκη μεταξύ της εναγόμενης και του ενάγοντα, χορηγήθηκε στον ενάγοντα πρόσβαση στο σύστημα ηλεκτρονικής τραπεζικής εξυπηρέτησης (e- banking), προκειμένου να διενεργεί τραπεζικές συναλλαγές από απόσταση. Στις 10-10-2020 ο ενάγων έπεσε θύμα ηλεκτρονικής απάτης μέσω της μεθόδου «phising», με βάση την οποία άγνωστος δράστης κατάφερε να αποσπάσει και να μεταφέρει από τον λογαριασμό του ενάγοντα σε άλλο λογαριασμό της ίδιας τράπεζας ποσό 3.000,00 ευρώ. Συγκεκριμένα ο ενάγων στις 6:51` π.μ. της ημέρας αυτής έλαβε ένα email από τον αποστολέα «.........», με διεύθυνση ..........., που τον ενημέρωνε ότι η χρεωστική του κάρτα έχει ανασταλεί και πως οι διαδικτυακές πληρωμές και αναλήψεις μετρητών δεν μπορούν να γίνουν μέχρι στην επίλυση του προβλήματος, τον καλούσε δε να επιβεβαιώσει τα στοιχεία του εντός των επόμενων 72 ωρών ακολουθώντας έναν σύνδεσμο (link) που τιτλοφορούνταν «ενεργοποίηση κάρτας».
Ο ενάγων ανέγνωσε περί τις 8:00` π.μ. το παραπάνω email από το κινητό του τηλέφωνο και πιστεύοντας ότι προέρχεται από την εναγόμενη, ακολούθησε τις οδηγίες και κατευθύνθηκε μέσω του παραπάνω συνδέσμου σε μια ιστοσελίδα που ήταν πανομοιότυπη (κλώνος) με αυτή της ........ της εναγόμενης. Στη σελίδα αυτή του
ζητήθηκε να πληκτρολογήσει τους κωδικούς πρόσβασής του προκειμένου να συνδεθεί στην υπηρεσία, τους οποίους και πληκτρολόγησε και ακολούθως του ζητήθηκε η εισαγωγή των στοιχείων της χρεωστικής του κάρτας για την υποτιθέμενη ενεργοποίηση, τους οποίους και εισήγαγε. Στη συνέχεια και για την ολοκλήρωση της
διαδικασίας εστάλη στο κινητό του στις 8:07` π.μ. από τον αποστολέα ........ ένας αριθμός exrtrapin, τον οποίο και εισήγαγε και μετά από δύο λεπτά έλαβε μήνυμα από τον ως άνω αποστολέα στα αγγλικά ότι ο κωδικός γρήγορης πρόσβασης ενεργοποιήθηκε στο κινητό του. Λίγα λεπτά αργότερα στις 8:18` π.μ. έλαβε email από την εναγόμενη που τον ενημέρωνε για μεταφορά ποσού 3.000,00 ευρώ από τον λογαριασμό του στον υπ` αριθμ. GR ........... λογαριασμό που τηρείται στην ίδια τράπεζα με στοιχεία δικαιούχου .......... Μόλις ο ενάγων ανέγνωσε αυτό, κάλεσε άμεσα στο τηλεφωνικό κέντρο της εναγόμενης και προέβη στην ακύρωση της χρεωστικής του κάρτας, των κωδικών πρόσβασης στην υπηρεσία ....... και σε κλείδωμα της εφαρμογής .......... Ταυτόχρονα υπέβαλε προφορικά αίτημα αμφισβήτησης και ακύρωσης της επίμαχης συναλλαγής, ενώ σε επόμενη τηλεφωνική
επικοινωνία προέβη και στην ακύρωση της πιστωτικής του κάρτας. Την ίδια ημέρα απέστειλε και email στην εναγόμενη με το οποίο την ενημέρωνε και γραπτώς για τα παραπάνω και ζήτησε την ακύρωση της συναλλαγής και την επιστροφή του ποσού των 3.000,00 ευρώ στο λογαριασμό του, καθώς η εν λόγω μεταφορά δεν έγινε από
τον ίδιο αλλά από άγνωστο δράστη μέσω ηλεκτρονικής απάτης και δεν είχε εγκριθεί από αυτόν. Σημειώνεται, εξάλλου, ότι ο ενάγων, ως μοναδικός δικαιούχος σύμφωνα με την προαναφερόμενη σύμβαση για χρήση της υπηρεσίας Internet Banking της εναγόμενης, ουδέποτε έλαβε είτε μέσω SMS είτε μέσω της εφαρμογής VIBER κάποια ενημέρωση από την τράπεζα περί των στοιχείων της συναλλαγής πριν την ολοκλήρωση της, και τον κωδικό μιας χρήσεως (ΟΤΡ) προκειμένου να εγκρίνει την επίμαχη συναλλαγή. Ακολούθως υπέβαλε έγκληση κατ’ αγνώστων στην υποδιεύθυνση δίωξης ηλεκτρονικού εγκλήματος για το αδίκημα της απάτης. Η εναγόμενη απέστειλε στον ενάγοντα στις 16-10-2020 email με το οποίο τον πληροφορούσε για την προώθηση του αιτήματός του στο αρμόδιο τμήμα της τράπεζας προκειμένου να διερευνηθεί η υπόθεσή του, αναφέροντας του ότι η τράπεζα δεν θα του αποστείλει ποτέ email ή sms, με τα οποία να ζητά να καταχωρήσει προσωπικά του δεδομένα και ότι ήδη από τις 7-10-2020 υπήρχε αναρτημιένη σχετική ενημέρωση προς τους πελάτες της περί κακόβουλης προσπάθειας υποκλοπής προσωπικών στοιχείων στην ενότητα «Τα νέα μας» στη ....... Ένα μήνα μετά το επίδικο συμβάν και δη στις 10-11-2020, ποσό 2.296,82 ευρώ μεταφέρθηκε στο λογαριασμό του ενάγοντα από τον λογαριασμό στον οποίο είχε γίνει η απατηλή πίστωση. Άμεσα ο ενάγων απέστειλε email στην εναγόμενη, με το
οποίο ζητούσε να ενημερωθεί εάν η εν λόγω μεταφορά αφορά επιστροφή μέρους του ποσού που αποσπάστηκε παράνομα από το λογαριασμό του και ζήτησε την επιστροφή και του υπολοίπου μέρους των 703,18 ευρώ. Με την από 13-1-2021 απάντησή της η εναγόμενη του επιβεβαίωσε ότι πράγματι το προαναφερθέν ποσό προέρχεται από τον λογαριασμό στον οποίο έγινε η απατηλή πίστωση, μετά από δέσμευση που λογαριασμού αυτού που προχώρησε η ίδια κατά τη διερεύνηση του συμβάντος, αρνούμενη όμως να του αποδώσει και το υπόλοιπο ποσό, ισχυριζόμενη ότι δεν υπέχει καμία απολύτως ευθύνη για τη διαρροή των προσωπικών κωδικών του σε τρίτα πρόσωπα, σύμφωνα με τους όρους της μεταξύ τους καταρτισθείσας σύμβασης παροχής υπηρεσιών. Από το σύνολο του αποδεικτικού υλικού που τέθηκε υπόψιν του δικαστηρίου, ουδόλως υποδεικνύεται η γνησιότητα της επίμαχης συναλλαγής, καθώς ο ενάγων δεν είχε δώσει τη συγκατάθεσή του για την εκτέλεση της μεταφοράς του χρηματικού ποσού των 3.000,00 ευρώ, ενόψει άλλωστε και της πρόβλεψης στη διάταξη του άρθρου 72 παρ. 2 Ν. 4537/2018 ότι από μόνη της η χρήση της υπηρεσίας Internet Banking εκ μέρους του ενάγοντα δεν αποτελεί αναγκαστικά επαρκή απόδειξη ότι ο πληρωτής είχε εγκρίνει την πράξη πληρωμής. Ειδικότερα αποδείχτηκε ότι η επίμαχη συναλλαγή δεν διενεργήθηκε κατόπιν ισχυρής ταυτοποίησης του ενάγοντα - μοναδικού δικαιούχου του λογαριασμού και έγκρισής του, καθώς μπορεί ο τελευταίος να πληκτρολόγησε τους προσωπικούς του κωδικούς
στον απομιμητικό ιστότοπο, πλην όμως ουδέποτε ενημερώθηκε, πριν την ολοκλήρωση της επίμαχης συναλλαγής, για το ύψος του ποσού που θα μεταφερόταν από το λογαριασμό του σε λογαριασμό τρίτου, ούτε έλαβε στο κινητό του τηλέφωνο είτε με SMS είτε με μήνυμα στην εφαρμογή VIBER ή άλλο τρόπο, τον κωδικό μιας χρήσης - extra pin για την ολοκλήρωσή της, προκειμένου να τον πληκτρολογήσει για να εγκρίνει την επίδικη συναλλαγή (πράξη πληρωμής) και να ολοκληρωθεί έτσι η ταυτοποίησή του, γεγονός που δεν ανακρούστηκε από κάποιο αποδεικτικό μέσο εκ μέρους της εναγόμενης. Σημειώνεται, περαιτέρω, ότι οι ισχυρισμοί της τελευταίας ότι δεν υπέχει ουδεμία ευθύνη κατ’ εφαρμογή των όρων της σύμβασης παροχής τραπεζικών υπηρεσιών, σύμφωνα με τους οποίους εκείνη δεν ευθύνεται για οποιαδήποτε ζημία του πελάτη της σε περίπτωση παράνομης χρήσης των προσωπικών του κωδικών πρόσβασης στην υπηρεσία Internet Banking, είναι απορριπτέοι ως ουσιαστικά αβάσιμοι. Και τούτο διότι οι προαναφερόμενοι συμβατικοί όροι είναι άκυροι σύμφωνα με τη διάταξη του άρθρου 103 Ν. 4537/2018, ως ερχόμενοι σε αντίθεση με τις διατάξεις των άρθρων 71, 73 και 92 του ιδίου Νόμου, οι οποίες προβλέπουν καθολική ευθύνη του παρόχου και απαλλαγή του μόνο για ασυνήθεις και απρόβλεπτες περιστάσεις, οι οποίες είναι πέρα από τον έλεγχο του μέρους που τις επικαλείται και των οποίων οι συνέπειες δεν θα μπορούσαν να αποφευχθούν παρ’ όλες τις προσπάθειες για το αντίθετο, εισάγουν δε οι διατάξεις αυτές αναγκαστικό δίκαιο υπέρ των χρηστών, καθώς σύμφωνα με το άρθρο 103 Ν. 4537/2018 οι πάροχοι υπηρεσιών πληρωμών απαγορεύεται να παρεκκλίνουν από τις διατάξεις του εις βάρος των χρηστών υπηρεσιών πληρωμών, εκτός αν η δυνατότητα παρέκκλισης προβλέπεται ρητά και μπορούν να αποφασίζουν να προσφέρουν μόνο
ευνοϊκότερους όρους στους χρήστες υπηρεσιών πληρωμών, οι δε προαναφερόμενοι συμβατικοί όροι δεν συνιστούν ευνοϊκότερους αλλά δυσμενέστερους όρους προς το χρήστη υπηρεσιών πληρωμής. Εν προκειμένω όμως η εναγόμενη δεν απέδειξε τη γνησιότητα της συναλλαγής και την έγκρισή της από τον ενάγοντα και δεν επικαλέστηκε, ούτε άλλωστε αποδείχτηκαν ασυνήθεις και απρόβλεπτες περιστάσεις, οι οποίες ήταν πέρα από τον έλεγχο της και των οποίων οι συνέπειες δεν θα μπορούσαν να αποφευχθούν παρ’ όλες τις προσπάθειες για το αντίθετο. Επομένως, η επίδικη συναλλαγή μεταφοράς ποσού των 3.000,00 ευρώ θεωρείται, ελλείψει αποδεικνυόμενης παροχής συγκατάθεσης εκ μέρους του ενάγονια, μη εγκριθείσα κατά τις προβλέψεις του άρθρου 64 Ν. 4537/2018, απορριπτομένων των περί του αντιθέτου ισχυρισμών της εναγόμενης, εφόσον μάλιστα ο ενάγων προχώρησε, κατ’ άρθρο 71 παρ. 1 Ν. 4537/2018, χωρίς υπαίτια καθυστέρησή του σε ειδοποίηση της εναγόμενης αναφορικά με την επίδικη μη εγκριθείσα πράξη πληρωμής. Κατ’ επέκταση, η εναγόμενη ενέχεται σε αποκατάσταση της θετικής ζημίας που υπέστη ο ενάγων κατ’ άρθρο 73 Ν. 4537/2018, και οφείλει να του καταβάλει το αιτούμενο ποσό των 703,18 ευρώ, ενώ υπαιτιότητα του ενάγοντα στην επέλευση της παραπάνω
ζημίας του δεν δύναται να στοιχειοθειηθεί, καθώς προχώρησε στην καταχώρηση των προσωπικών του στοιχείων σε διαδικτυακό περιβάλλον που ήταν πιστή απομίμηση αυτού της εναγόμενης, όπως προκύπτει από την αντιπαραβολή των φωτογραφιών της ψεύτικης ιστοσελίδας και της πραγματικής ιστοσελίδας που προσκόμισε ο ενάγων, γεγονός το οποίο δεν μπορούσε να γνωρίζει τελώντας σε πλήρη πεποίθηση ότι συναλλάσσειαι με την εναγόμενη. Περαιτέρω, η ευθύνη της εναγόμενης προς αποζημίωση του ενάγοντα ερείδεται στη διάταξη του άρθρου 8 του ν. 2251/1994, που έχει εφαρμογή στην προκειμένη περίπτωση, αφού η ζημία του ενάγοντα προκλήθηκε από πλημμελή εκπλήρωση των υποχρεώσεων της στο πλαίσιο παροχής των υπηρεσιών της, αλλά και στη διάταξη του άρθρου 914 ΑΚ υπό την έννοια της παράλειψης από μέρους της παρανόμως και υπαιτίως επιβαλλόμενων ενεργειών της. Εν προκειμένω και ενόψει του γεγονότος ότι κατά το επίμαχο χρονικό διάστημα είχε προηγηθεί πληθώρα αντίστοιχων περιστατικών εξαπάτησης πελατών της εναγόμενης, η τελευταία ως παρέχουσα υπηρεσίες στο καταναλωτικό κοινό και υπέχουσα έναντι αυτού συναλλακτικές υποχρεώσεις πρόνοιας και ασφάλειας, επέδειξε βαρεία αμέλεια ως προς την παρεχόμενη από μέρους της ασφάλεια στις υπηρεσίες των ηλεκτρονικών συναλλαγών, η οποία επλήγη από την δόλια υποκλοπή χρημάτων, καθώς δεν τήρησε όλες τις απαιτούμενες ενέργειες υψίστης ασφαλείας ως προς την εκτέλεση της επίμαχης συναλλαγής, παραλείποντας να εφαρμόσει τη διαδικασία εξακρίβωσης αυστηρής ταυτοποίησης του πελάτη και να ελέγξει την αυθεντικότητα του λογαριασμού στον οποίο αποστέλλονταν τα χρήματα, μη αναλαμβανόμενη έτσι το ύποπτο της συναλλαγής, δεν έλαβε ολοκληρωμένα και βελτιωμένα μέσα προστασίας με σκοπό την πληρέστερη προστασία των πελατών της
από κακόβουλες επιθέσεις και διαδικτυακές απάτες και την αποτροπή της παρείσφρησης μη εξουσιοδοτημένων τρίτων και δεν τήρησε τις υποχρεώσεις διαφώτισης, ορθής ενημέρωσης και προειδοποίησης των καταναλωτών - πελατών της, καθώς παρέλειψε να τους ενημερώσει επαρκώς για τις προσπάθειες υποκλοπής των προσωπικών τους στοιχείων με την αποστολή ενημερωτικού email ή sms, ενώ μόνη η ανάρτηση σε ενότητα και όχι σε κεντρικό banner (όπως μετέπειτα προέβη), δεν αποτελεί επαρκή ενημέρωση, τέτοια ώστε να ικανοποιείται η
επιταγή της προστασίας των πελατών της και η αυξημένη περιφρούρηση των συμφερόντων τους. Καίτοι δε ο ενάγων κινητοποιήθηκε άμεσα και την πληροφόρησε αυθημερόν για το επίδικο συμβάν, η ίδια δεν ενήργησε το ίδιο άμεσα αναφορικά με την διερεύνηση του γεγονότος και τη δέσμευση του τηρούμενου σε αυτήν λογαριασμού της απατηλής πίστωσης, ώστε να ματαιώσει τη ζημία του πελάτη της, αλλά μόλις ένα μήνα αργότερα επέστρεψε μέρος των χρημάτων στον ενάγοντα. Η συμπεριφορά της αυτής πέρα από υπαίτια συνιστάμενη σε βαρειά αμέλεια της υπήρξε και παράνομη, αφού και χωρίς τη συμβατική σχέση διαπραττόμενη, θα ήταν παράνομη, ως αντίθετη στις διατάξεις του ν. 4537/2018 και του ν. 2251/1994, συναρτώμενη με την έλλειψη ασφάλειας των υπηρεσιών, που θεμιτά δικαιούται να αναμένει ο καταναλωτής, καθώς και με την οικοδόμηση της εμπιστοσύνης, που είναι
απαραίτητη στις τραπεζικές συναλλαγές, στοιχεία τα οποία όφειλε μέσα στη σφαίρα των παρεχόμενων υπηρεσιών να προσφέρει, αλλά και αντικείμενη στις αρχές της καλής πίστης και συναλλακτικών ηθών, όπως αυτές αποκρυσταλλώνονται στην διάταξη του άρθρου 288 ΑΚ, καθώς και στο κατά το άρθρο 914 ΑΚ επιβαλλόμενο γενικό καθήκον να μη ζημιώνει κάποιος τον άλλο υπαιτίως, είχε δε ως συνέπεια πέρα από την θετική ζημία του ενάγοντα, την πρόκληση σε αυτόν ηθικής βλάβης συνισταμένη στην ψυχική ταλαιπωρία του και στην αναστάτωση, ταραχή και στενοχώρια που δοκίμασε, προς αποκατάσταση της οποίας πρέπει να του επιδικαστεί χρηματική ικανοποίηση. Λαμβάνοντας υπόψη όλες τις εν γένει συνθήκες της υπόθεσης, την έκταση της ζημίας του ενάγοντα, την βαρύτητα του πταίσματος της εναγόμενης, την ψυχική ταλαιπωρία που υπέστη ο ενάγων, την ανασφάλεια που αισθάνθηκε ως προς τις καταθέσεις του, την στεναχώρια που δοκίμασε και το άγχος που του δημιουργήθηκε από την οικονομική του απώλεια, η οποία μάλιστα έλαβε χώρα στην περίοδο της πανδημίας που οι απολαβές του από την επαγγελματική του δραστηριότητα είχαν περιοριστεί σημαντικά, καθώς και την περιουσιακή και κοινωνική κατάσταση των μερών, πρέπει κατά την κρίση του Δικαστηρίου, να του επιδικασθεί, ως χρηματική ικανοποίηση, λόγω της ηθικής του βλάβης, το ποσό των 250,00 ευρώ, το οποίο κρίνεται εύλογο και δίκαιο. Επομένως, το συνολικό χρηματικό ποσό που δικαιούται ο ενάγων για την θετική του ζημία και χρηματική του ικανοποίηση για την ηθική βλάβη που υπέστη ανέρχεται στο συνολικό ποσό των (703,18 + 250,00) = 953,18 ευρώ.