Δικαστήριο (Πολιτικό/Ποινικό): Πολιτικό
Διατάξεις: 
Χρόνος τέλεσης πράξης: 21.7.200
Αποτέλεσμα (αθώος, ένοχος): Δέχεται εν μέρει την αγωγή κατά της Τράπεζας.
Σκεπτικό: Παράλληλα με την ευθύνη της τράπεζας για τη μη αποτελεσματική θωράκιση των συστημάτων της απέναντι στις διαρκώς μεταλλασσόμενες και εξελισσόμενες μεθόδους εξαπάτησης που τα πλήττουν, με απότοκο την περιουσιακή ζημία των πελατών της που την εμπιστεύτηκαν, η οποία συνιστά παράβαση των συμβατικών υποχρεώσεών της και γεννά συμβατική ευθύνη της, συντρέχει και η προσωπική ευθύνη του ενάγοντα, ο οποίος δε διαφύλαξε, ως όφειλε, τα ευαίσθητα τραπεζικά στοιχεία του και τα γνωστοποίησε, ενώ δεν έπρεπε να το πράξει, έστω κι αν το μήνυμα που τον παραπλάνησε προήλθε από το περιβάλλον της συνομιλίας μέσω sms με την εναγόμενη, έστω κι αν οδηγήθηκε μέσω του συνδέσμου σε ιστότοπο που ομοίαζε με αυτόν της εναγόμενης, γιατί παρέβλεψε τις σχετικές οδηγίες και τις αυστηρές συστάσεις της τράπεζας, παραβαίνοντας το καθήκον διαφύλαξής τους. Πρέπει επομένως, κατά τα παραπάνω, να γίνει δεκτή εν μέρει ως προς την ουσία της η κρινόμενη αγωγή, και δεκτής γενόμενης της ένστασης συντρέχοντας πταίσματος του ενάγοντα σε ποσοστό 1/6 προς τη ζημία που υπέστη, να αναγνωριστεί -κατόπιν της παραδεκτής και νόμιμης τροπής του αιτήματος της αγωγής από καταψηφιστικό σε αναγνωριστικό με τις προτάσεις- η υποχρέωση της εναγόμενης να του καταβάλει το ποσό των 2.500€, νομιμότοκα, κατά τα οριζόμενα στο διατακτικό. Ως προς το αίτημα αναγνώρισης της υποχρέωσης της εναγόμενης να του καταβάλει ποσό 1.000€ ως αποζημίωση για την ηθική βλάβη που υπέστη από την γενόμενη απάτη σε βάρος του, τούτο κρίνεται απορριπτέο ως αβάσιμο, διότι η ευθύνη της εναγόμενης είναι συμβατική και όχι αδικοπρακτική, ενώ δε συντρέχουν ειδικοί όροι που να δικαιολογούν την αντιμετώπιση της συγκεκριμένης αντισυμβατικής συμπεριφοράς και ως αδικοπρακτικής, ώστε να είναι δυνατός ο καταλογισμός ηθικής βλάβης του ενάγοντα στην εναγόμενη.
Πραγματικά περιστατικά: Ο ενάγων διατηρούσε κοινό τραπεζικό λογαριασμό με τη σύζυγό του και είχε πρόσβαση στο e-banking της εναγόμενης τράπεζας. Στις 21.7.2020, μετά από επιτυχή ταυτοποίηση μέσω των συμφωνημένων στοιχείων (userID, password, OTP), υποβλήθηκε αίτημα αλλαγής του αριθμού κινητού τηλεφώνου για τη λήψη των OTP, το οποίο ολοκληρώθηκε μέσω της πλατφόρμας της τράπεζας. Ωστόσο, η αλλαγή αυτή δεν έγινε από τον ίδιο τον ενάγοντα, αλλά από τρίτο πρόσωπο που τον είχε εξαπατήσει νωρίτερα με τη μέθοδο του phishing, αποσπώντας του τα τραπεζικά του στοιχεία μέσω παραπλανητικού SMS. Κατόπιν της αλλαγής του τηλεφώνου, στις 31.7.2020, πραγματοποιήθηκε μεταφορά 3.000€ σε λογαριασμό τρίτου προσώπου. Η συναλλαγή έγινε με χρήση των απαραίτητων διαπιστευτηρίων και OTP που εστάλη στο νέο κινητό τηλέφωνο, με αποτέλεσμα η τράπεζα να θεωρήσει την εντολή έγκυρη και να την εκτελέσει. Ο ενάγων, μόλις αντιλήφθηκε τη μεταφορά, επικοινώνησε άμεσα με την τράπεζα και την ενημέρωσε ότι δεν είχε δώσει ο ίδιος τέτοια εντολή. Παρά την αρχική διαβεβαίωση ότι μπορεί να ανακτηθούν τα χρήματα, τελικά αυτά δεν επιστράφηκαν, καθώς είχαν μεταφερθεί σε λογαριασμό τρίτου και η τράπεζα αρνήθηκε οποιαδήποτε ευθύνη για την απώλεια.